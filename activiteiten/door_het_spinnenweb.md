---
layout: activiteiten
title: Herfst | Door het spinnenweb
permalink: activiteiten/door_het_spinnenweb/
menu_index: 41
parent: activiteiten
tags:
  - probleemoplossend denken
  - bewegen
  - communiceren
published: true
---

**Doel:** probleemoplossend denken, bewegen, communiceren

<p style="margin-top: 10px;"/>

**Materialen:** Eén lang touw of een aantal losse touwen, eventueel een mandje met eikels of dennenappels.

<p style="margin-top: 10px;"/>

**Voorbereiding:** Deze opdracht voer je buiten uit, het liefst in een bosje. Maak met het touw een parcours (een soort spinnenweb) waarbij het touw steeds dwars over het pad wordt vastgemaakt (dit kan ook met losse touwen). Gebruik stevige objecten of bomen om het touw aan vast te binden en laat het touw van hoog naar laag gaan zodat de peuters er soms beter onderdoor kunnen en soms er beter overheen. De ene keer rechts hoog, de andere keer links hoog. Varieer in hoogtes en breedtes. 

<p style="margin-top: 10px;"/>

**Uitdagende activiteit:** Vraag aan de peuters om door het spinnenweb te klimmen (er overheen en er onderdoor) om aan de overkant te komen. Oefen dit een paar keer. Je kunt ook vragen of de peuters er een keer door heen gaan door alleen óver de touwen te klimmen. Doe dan een paar touwen zo hoog, dat de peuters er zonder elkaar te helpen of een andere oplossing te verzinnen er niet door heen kunnen.
Als het gelukt is om een paar keer door het spinnenweb te klimmen, maak je tweetallen. Eén van de peuters klimt door het spinnenweb en de andere peuter is de ‘verslaggever’. Hij beschrijft precies wat de andere peuter doet. Doe het eerst zelf een keer voor en gebruik hierbij bijvoorbeeld de volgende begrippen: ‘hoogte’, ‘overheen’, ‘rechts’,’ ‘links’, ‘de oplossing’, ‘scheef’, ‘verslag’, ‘verslaggever’, ‘veilig’. Zorg ervoor dat alle peuters een keer verslaggever kunnen zijn.

<p style="margin-top: 10px;"/>

**Bijzonderheden:** Wil je de opdracht uitdagender maken, dan kun je de peuters een mandje met eikels of dennenappels meegeven om naar de overkant te brengen. Lukt het om het mandje met alle spullen veilig naar de overkant te brengen? Een andere optie is om de peuters in tweetallen (hand in hand) door het spinnenweb te laten klimmen; hiervoor moet je heel goed overleggen en samenwerken.
