---
layout: page
title: Aan de slag! Drie biggetjes
permalink: activiteiten/drie_biggetjes/spa/
active_menu_index: 4
parent: activiteiten
---

## Stap 1 Bereid de uitdagende activiteit voor

### 1a. Kies of bedenk een uitdagende activiteit

Ik kies de activiteit Drie biggetjes.

### 1b. Verzamel de materialen voor de activiteit

Ik heb de volgende materialen nodig:

Smartgame Drie kleine biggetjes (ik begin met de dag-versie van het spel, hiervoor heb je het speelbord nodig, drie biggetjes, de huisjes-puzzelstukken en het boekje met de opdrachtkaarten).

### 1c. Nodig peuters uit om deel te nemen aan de activiteit

Ik vraag één of twee peuters of ze mee willen doen met een spelletje over drie biggetjes. Voorafgaand aan de activiteit kun je eventueel in de grote of kleine kring het prentenboek over de drie kleine biggetjes voorlezen.

## Stap 2 Start de activiteit

### 2a. Geef uitleg over de activiteit

Ik laat de materialen aan de kinderen zien en vraag of ze een idee hebben wat we gaan doen? Ik vertel daarna dat het eigenlijk een spel en een puzzel in één is. We moeten ervoor zorgen dat de biggetjes steeds alle drie buiten kunnen spelen en dat ook de huisjes op het speelbord kunnen staan. We beginnen bij de dag-opdrachtkaart starter 1 en zetten de biggetjes op dezelfde plek op het speelbord als in het boekje staat. Let op dat je het speelbord op dezelfde manier neerlegt als in het boekje staat! Als je de biggetjes goed hebt neergezet, zoek je de goede plek voor de huisjes-puzzelstukken. Zorg ervoor dat de biggetjes alle drie buiten kunnen spelen. Als het is gelukt, kun je op de achterkant van de opdrachtkaart kijken of je het goed hebt gedaan en kun je verder naar de volgende opdrachtkaart.


Heb ik het zo goed uitgelegd? Weten jullie wat we moeten doen? Kunnen we beginnen?

### 2b. Bespreek regels en afspraken bij de activiteit

Het is misschien best een lastig spelletje, daarom is het belangrijk dat we goed overleggen, proberen en samenwerken, dan vinden we vast een goede oplossing. Soms moet je misschien even op elkaar wachten. We zorgen ervoor dat iedereen aan de beurt komt.

### 2c. Beantwoord vragen van de peuters over de activiteit

Wie heeft er nog een vraag over het spelletje?

Ik zorg ervoor dat ik:

- Met een open, uitnodigende en luisterende houding laat zien dat ik beschikbaar ben voor vragen;
- In ga op de vragen en initiatieven van de peuters;
- Laat zien dat ik ben geïnteresseerd in de vragen van de peuters;
- Eventueel (gedrags)regels opnieuw uitleg.

## Stap 3 Begeleid de activiteit

### 3a. Zorg ervoor dat de peuters de activiteit zo zelf zelfstandig mogelijk kunnen uitvoeren

Ik zorg ervoor dat de peuters bij de materialen kunnen en zelf oplossingen kunnen uitproberen. Ik doe een stapje naar achteren en geef de peuters de ruimte om de activiteit uit te voeren. 

### 3b. Observeer de peuters bij hun spel/werk
Ik let op:

- De interactie tussen peuters;
- Het spel/werk van de peuters;
- Kenmerken van ontwikkelingsvoorsprong. 

### 3c. Begeleid de peuters bij het aangaan van uitdagingen en het maken van fouten

Ik laat de peuters zelf nadenken over oplossingen. Ik stel open vragen, bijvoorbeeld:

- Welke oplossingen heb je al geprobeerd?
- Wat kun je nu nog meer proberen?

Als het nog niet goed lukt en ik zie dat een peuter dit vervelend of lastig vind, kan ik zeggen:

- Poeh.. dit is echt nog een lastig spelletje hè!? Wat vind je lastig/Wat lukt er nog niet? 
- Heb je hulp nodig? Aan wie zou je hulp kunnen vragen?
- Wat kun je eerst nog zelf doen of proberen?
- Ik zie dat je het goed hebt geprobeerd en dat het toch nog niet lukt. Knap dat je het probeert. Wat kunnen we nu doen zodat het toch gaat lukken? Heb je misschien een tip nodig? 

Als ik mee help, noem ik mijn denkstappen hardop, zodat de peuters hiervan kunnen leren en ook zien dat het voor mij een uitdaging is en dat het niet erg is als het niet in één keer lukt of om een fout te maken.

### 3d. Begeleid de peuters bij hun contacten met andere peuters

- Ik stimuleer positieve interactie tussen peuters onderling;
- Indien nodig: Ik bespreek met de peuters (en laat ze zelf nadenken) wat het effect van hun gedrag op elkaar is;
- Indien nodig: Ik ondersteun de peuters bij het zelf oplossen van conflicten. Ik laat de peuters vertellen wat er is gebeurd en hoe ze dit vinden of hoe het voor ze voelt. Samen bedenken we wat voor iedereen een goede oplossing is.

## Stap 4 Rond de activiteit af

### 4a. Zorg ervoor dat de peuters zo zelfstandig mogelijk kunnen opruimen

- Ik geef een paar minuten van tevoren aan dat de activiteit bijna zal eindigen;
- We noteren tot welke opdrachtkaart de peuters zijn gekomen, zodat ze er een volgende keer mee verder kunnen gaan;
- Ik zorg ervoor dat het voor de peuters duidelijk is waar het spel opgeruimd moet worden.

## 4b. Evalueer de activiteit met de peuters

Ik bespreek de activiteit met de peuters. Ik vraag:

- Wat ging er heel goed bij het spel met de drie biggetjes? Wat ging er nog niet goed?
- Wat heb je hiervan geleerd?
- Wat vond je het leukste bij deze opdracht?

### 4c. Reflecteer op je eigen handelen bij deze activiteit

Ik bespreek de volgende punten met een collega of schrijf in mijn ‘logboek’:

- Ik kijk terug hoe ik de uitdagende activiteit heb aangeboden en begeleid;
- Ik benoem mijn successen en verbeterpunten;
- Ik benoem wat ik heb geleerd van deze activiteit.

<p style="margin-top: 20px;">
  <a href="{% link activiteiten/drie_biggetjes.md %}">Terug naar de activiteit</a>
</p>
